---
title: PUDLE I FRYTKI — psy uchodźcy w poszukiwaniu lepszego życia
categories:
  - 3-6
tags:
  - trudne tematy
  - uchodźcy
description: >-
  Ulisa, Ludek, Katka i Szczeniak to psy z kraju, który popada w ruinę.
  Wyruszają w niebezpieczną podróż przez morze, w poszukiwaniu lepszego miejsca
  do życia.
heroImg: >-
  https://res.cloudinary.com/obibooki/image/upload/v1645539987/pudle-frytki-okladka-dobra_cabcyk.jpg
excerpt: >
  Ulisa, Ludek, Katka i Szczeniak to psy z kraju, który popada w ruinę.
  Wyruszają w niebezpieczną podróż przez morze, w poszukiwaniu lepszego miejsca
  do życia. Decyzja o przepłynięciu morza jest najtrudniejszą, jaką psy muszą
  podjąć, ale to kolejne dylematy, które bohaterowie muszą rozwiązać, w związku
  z nią, sprawiają, że czytelnikowi pęka serce.
author: content/authors/emka.mdx
date: '2018-01-21T00:00:00.000Z'
---

Ulisa, Ludek, Katka i Szczeniak to psy mieszkające w kraju, który popada w
ruinę. Ich dom jest zniszczony i nie mają już desek, by go naprawić, skończyły
się ziemniaki, do basenu, w którym dawno nie ma wody ktoś wrzucił wielki głaz.

![ktoś wrzucił głaz do basenu](guaz1.jpeg "")

Decydują się wyruszyć w niebezpieczną podróż przez morze, w poszukiwaniu
lepszego kraju do życia. Już samo podjęcie tej decyzji, nie jest proste, a
kolejne dylematy sprawiają, że czytelnikowi pęka serce. Czy Szczeniak
rzeczywiście nie zmieści się na łodzi. „Nie możemy go zabrać, bo utoniemy - mówi
Ulisa i zapuszcza motor. - Wrócimy po niego, jak już znajdziemy inny kraj. W
każdym razie na pewno przed gwiazdką”.

![wróćmy po Szczeniaka](pomost1.jpeg "")

Uff, na szczęście zawracają i zabierają go na pokład, ale dalej jest jeszcze
trudniej.... Spotka ich sztorm, stracą cały dobytek, szczeniak prawie umrze...
patrząc na ilustracje pokazujące trzy postaci w pomarańczowych kapokach,
walczące z morskim żywiołem, nie sposób nie widzieć w nich obrazów znanych z
serwisów informacyjnych. Książka opisuje historię, jakich tysiące dzieją się
wciąż u wybrzeży Morza Śródziemnego.

![sztorm na Morzu Śródziemnym](sztorm-flat1.jpeg "")

W końcu umęczone psy trafiają do kraju zamieszkanego przez pudle i pachnącego
frytkami. Jednak nie wszystkie pudle będą do nich przyjaźnie nastawione.

![nie wszystkie pudle nastawione przyjaźnie](pudel1.jpeg "")

Nasi bohaterowie zimną noc spędzą na plaży. Czy w końcu znajdą nowy, bezpieczny
dom? Czego pudle mogą się od nich nauczyć? Czy frytki mogą zastąpić cukierki?

![zimna noc przy ognisku](ognisko1.jpeg "")

Pija Lindenbaum to szwedzka autorka, która w swoich książkach porusza trudne
tematy, z którymi, chcemy, czy nie chcemy, nasze dzieci muszą się zmierzyć.
Kryzys migracyjny jest faktem, którego istnienia nie możemy i nie powinniśmy
pomijać, niezależnie od tego, jakie jest oficjalne stanowisko naszego kraju
wobec niego. Mocno wierzę w to, że otrząśniemy się i zaczniemy działać, a wtedy
nasze dzieci mogą spotkać w przedszkolu czy szkole dziecko, którego historia
będzie podobna do historii Szczeniaka. „Pudle i frytki” mogą pomóc im się na
takie spotkanie przygotować. Przygotujcie się więc na trudne pytania, również
te, które zrodzą się w Waszych, rodziców, głowach i czytajcie.

<BuyBox bboid="30469349"/>
